Treść zadania
Szybkie wykonywanie testów jest teraz kluczowe przy wykrywaniu nowych ognisk zakażeń. Wykwalifikowanych pracowników jest za mało, jednak jest duża grupa czynności (głównie administracyjnych), które spokojnie mogą wykonywać osoby bez specjalistycznej wiedzy. Szefowie CovMed postanowili zatrudnić wiele dodatkowych osób do pomocy. Nowi pracownicy jak na korporację z prawdziwego zdarzenia przystało zostali "zakwaterowani" w kwadratowym pomieszczeniu o długości n metrów, podzielonym na n^2 równych kwadratowych boksów, każdy ze stanowiskiem do pracy (klaustrofobiczne warunki zostały wynagrodzone możliwością pracy w młodym i dynamicznym zespole). Oznacza to, że w pomieszczeniu takim znajdowało się n rzędów i n kolumn z boksami dla n^2 pracowników.

Niestety po pewnym czasie okazało się, że pracownicy nie są zbyt wydajni, a na ekranach ich stacji roboczych częściej gości pasjans niż opisy próbek. Dział Happiness Management zaproponował zamontowanie zestawu kamer, by efektywnie kontrolować poziom zmotywowania pracowników, na co kierownictwo CovMed z radością przystało. Pojawiły się jednak trzy problemy. Po pierwsze zamówione kamery okazały się odrobinę budżetowe i były w stanie monitorować obraz o szerokości jednego metra wzdłuż i wszerz miejsca, w którym zostały zamontowane. To znaczy, że przykładowa kamera umieszczona w 2 rzędzie i 3 kolumnie mogła obserwować tylko pracowników z 2 rzędu i 3 kolumny. Po drugie kamery nie mogły się nawzajem "widzieć", bo wynikowy obraz byłby zaburzony. Po trzecie kamer nie można było ustawić dowolnie. W każdej kolumnie były wyznaczone obszary, gdzie było to możliwe.

Nasi bohaterowie Ada i Serweryn dostali nowe zadanie. Mieli napisać program, który dla podanego kwadratowego pomieszczenia odpowie na pytanie, czy możliwe jest rozstawienie n kamer tak, by spełniały wszystkie warunki oraz by każdy pracownik w pomieszczeniu był monitorowany.

Wejście
W pierwszej linii wejścia podana jest liczba naturalna t, oznaczająca liczbę sprawdzanych pomieszczeń. Następnie podanych jest t zestawów danych. W pierwszej linii każdego testu podana jest liczba naturalna n, oznaczająca wymiar kwadratowego pomieszczenia. Następnie w kolejnych n liniach (odpowiadających kolejnym kolumnom macierzy reprezentującej pomieszczenie) podane są dwie liczby naturalne a i b - numery rzędów, które są początkiem i końcem obszaru, gdzie możliwe jest zainstalowanie kamery w danej kolumnie. Rzędy i kolumny numerowane są od 0.

Wyjście
Na wyjściu dla każdego testu program ma wypisać słowo TAK jeżeli dla podanego pomieszczenia możliwe jest rozstawienie kamer lub słowo NIE w przeciwnym wypadku.

1 ≤ n ≤ 100000
0 ≤ a ≤ b < n
Przykład
Wejście:
1
7
2 4
0 2
2 2
2 6
0 2
2 3
1 5
Wyjście:
TAK
Wyjaśnienie: Dla kolejnych kolumn moglibyśmy ustawić kamery w rzędach o tych numerach: 4 0 2 6 1 3 5.